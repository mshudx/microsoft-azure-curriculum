# Microsoft Azure Curriculum Hungary

## A tantárgy célkitűzése:
A tárgy célja, hogy áttekintést adjon a hallgatók részére a felhő alapú technológiákról és architektúráról az Azure rendszer bemutatásán keresztül. A félév során a hallgatók betekintést nyerhetnek a felhő alapú alkalmazások fejlesztésének és üzemeltetésének alapelveibe és meghatározó technológiáiba. A tárgy keretében bemutatásra kerül az IaaS, PaaS és SaaS üzemeltetési modell. Ezek kapcsán részletesen áttekintjük a különböző adattárolási megoldásokat (relációs, félstrukturált és bináris adatokhoz), sorra véve az egyes megoldások architekturális sajátosságait, s fejlesztői vonatkozásait is. Megvizsgáljuk, miként alakíthatjuk ki a felhőben a saját virtuális infrastrukturánkat, s hogyan kapcsolhatjuk azt hatékonyan össze lokális egy lokális adatközponttal, vagy számtalan hordozható klienssel, illetve, hogy milyen alapokat kínál az Azure különböző platformokra készült alkalmazások számára. Áttekintjük, a felhő által kínált lehetőségek nagy számításigényű műveletekhez, vagy akár a korlátozott számítási kapacitású eszközök összefogásához, kiszolgálásához (pl. mobil eszközök). A tárgy szerves részét képezik a gyakorlati foglalkozások, melyek lehetőséget biztosítanak a hallgatók számára, hogy az előadáson tanultakat maguk is kipróbálhassák.

## Megszerezhető készségek, képességek:
A tantárgy elvégzése során a hallgatók elsajátítják a felhő alapú alkalmazások fejlesztésének és üzemeltetésének alapjait. A tárgy elvégzését követően képesek lesznek önállóan megtervezni egy felhőtechnológiákon alapuló alkalmazást. Megismerik az Azure által nyújtott legfontosabb szolgáltatásokat, azok használatának és konfigurációjának módjával együtt. A hallgatók elsajátítják a felhő alapú fejlesztés során alkalmazandó tervezési mintákat, architekturális elveket, illetve szoftvertechnológia megoldásokat, melyek segítségével lehetővé válik különböző platformokon elkészített alkalmazások integrálása a felhővel, vagy önálló, felhő alapú alkalmazások megvalósítása

## A tantárgy tematikája:
A tárgy heti egy előadásból vagy gyakorlatból (90 perc) áll. Egy témakör feldolgozása általában két hét alatt történik, az első héten előadás, a második héten gyakorlat formájában, kivéve ahol ezt külön jelezzük. A számítógéptermi gyakorlatokon mindig az aktuális előadások anyagára épülő feladatok kerülnek megoldásra:
1.	**Bevezetés a felhőbe:** alapfogalmak, történeti áttekintés, üzleti és technológiai trendek, a felhő hatása az informatikára, microservices, IoT, dev&test, devops, Portálok és parancssori eszközök (powershell, CLI), REST API. Erőforrások és erőforráscsoprotok, jogosultságok, költségszámítás alapok. Ehhez a témakörhöz nem tartozik labor.
2.	**Adattárolás a felhőben 1:** Azure Storage (Table, Blob, File, Queue), Azure SQL Database, MySQL
3.	**Infrastruktúra-szolgáltatás:** Alapfogalmak: virtuális gépek, virtuális hálózatok, lemezek, NIC, IP, Windows + Linux virtuális gépek, VM szolgáltatások, költségszámítás. Ehhez a témakörhöz nem tartozik labor.
4.	**Webalkalmazások fejlesztése a felhőben:** Azure App Services (Web, API, Logic), API Management, Azure Marketplace - Kész weboldalak, API-k és workflowk percek alatt 
5.	**Zárthelyi dolgozat**
6.	**Többplatformos mobilalkalmazások, felhős háttérrel:** Azure App Services (Mobil, Logic), Notification Hub, CDN, PowerApps
7.	**Adattárolás a felhőben 2:** Redis, Azure DocumentDB, Azure Search
8.	**Fejlesztői szolgáltatások:** AppInsights / HockeyApp, Mobile Engagement, Azure Active Directory

Az alábbi témakörökkel igény szerint bővíthető a tananyag:
-	**Big Data:** Cortana Analytics Suite (Data Lake store, Data Lake query, Data Factory, Data Catalog), HDInsight, PowerBI, Machine Learning
-	**Konténerek és topológiák:** Docker, Windows Containers, Service Fabric
-	**DevOps - Alkalmazáséletciklus-menedzsment:** forráskód-kezelés, continuous integration, Visual Studio Team Services

## Segédanyagok:
Forráskódrészletek a laborútmutatókhoz: https://github.com/AzureCurriculumHU/lab-sources
